Cei necopți
===========

60\\
Noaptea e lungă\\
pentru insul care nu poate dormi.\\
O călătorie e lungă pentru insul obosit.\\
Existența ignorantă e lungă și searbădă\\
pentru cei inconștienți de Adevăr.

61\\
Neavând niciun companion\\
care să fi călătorit\\
cel puțin așa de departe ca și noi,\\
e mai bine a merge singur\\
decât să-i întovărășești\\
pe cei care rămân nehotărâți.

62\\
„Acesta e copilul meu,\\
aceasta e averea mea”:\\
astfel de gânduri sunt preocupări\\
ale celor necopți.\\
Dacă suntem incapabili\\
să ne luăm asupra noastră chiar și pe noi înșine,\\
de ce să facem astfel de revendicări?

63\\
Necoptul care știe că e necopt\\
e câtuși de puțin înțelept;\\
necoptul care socotește că e înțelept\\
e, fără îndoială, necopt.

64\\
Asemeni lingurilor incapabile să guste\\
din savoarea supei\\
sunt cei nesăbuiți care nu pot vedea adevărul,\\
cu toate că trăiesc\\
toată viața printre cei înțelepți.

65\\
Asemeni limbii care poate aprecia\\
savoarea supei\\
e unul care poate discerne clar adevărul\\
după doar o scurtă\\
asociere cu cei înțelepți.

66\\
Făcând rău,\\
fără băgare de seamă,\\
nesăbuiții imprudenți\\
își produc propriile fructe amare.\\
Ei se comportă precum inamicii lor cei mai mari.

67\\
O faptă nu e bine făcută\\
când la reflecție asupra sa remușcarea răsare:\\
cu lacrimi de supărare\\
insul își culege fructele.

68\\
O faptă e bine făcută\\
când la reflecție\\
asupra sa nicio remușcare nu răsare:\\
cu bucurie insul își culege fructele.

69\\
Nesăbuiții percep acțiunile rele\\
ca fiind dulci precum mierea\\
până când văd consecințele.\\
Când își zăresc roadele,\\
nesăbuiții suferă într-adevăr.

70\\
Chiar și după luni de post aspru,\\
subzistând cu o dietă frugală,\\
un necopt nu poate fi comparat ca valoare\\
cu persoana care vede pur și simplu adevărul.

71\\
Laptele proaspăt nu se brânzește\\
de îndată;\\
nici faptele rele nu își arată\\
de îndată roadele;\\
oricum, necopții suferă\\
din cauza ignoranței lor\\
la fel cum ar fi arși\\
stând pe cărbuni ascunși în cenușă.

72\\
Necopții sunt aceia care folosesc prostește\\
orice daruri ar avea,\\
distrugându-și averea acumulată.

73-74\\
Trufia și râvna necopților crește\\
când revendică pentru ei\\
autoritate, recunoaștere și răsplată necuvenite:\\
falsitatea lor le afectează năzuința,\\
își doresc să fie văzuți\\
drept puternici și deslușitori.

75\\
Calea care duce la câștig lumesc\\
și calea care duce la Eliberare\\
sunt căi diferite.\\
Văzând acest lucru, discipolul care renunță\\
evită distragerea\\
câștigului și succesului lumesc\\
pentru a sălășlui în solitudine.
