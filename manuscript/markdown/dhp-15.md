Fericire
========

197\\
Cât timp te afli printre\\
cei ce urăsc\\
și sălășluiești fără de ură –\\
aceasta este cu adevărat fericirea.

198\\
Cât timp te afli printre\\
cei ce sunt tulburați\\
și sălășluiești fără de tulburare –\\
aceasta este cu adevărat fericirea.

199\\
Cât timp te afli printre\\
cei ce sunt lacomi\\
și sălășluiești fără de lăcomie –\\
aceasta este cu adevărat fericirea.

200\\
Sălășluim fericit,\\
fără angoasă;\\
ca ființele radioase\\
din tărâmurile celeste\\
sărbătorim încântarea.

201\\
Victoria duce la ură\\
căci înfrânții suferă.\\
Cei pașnici trăiesc fericiți,\\
dincolo de victorie și înfrângere.

202\\
Nu există niciun alt foc precum voluptatea,\\
nicio altă suferință precum ura,\\
nicio altă durere precum povara atașării,\\
nicio altă bucurie precum pacea adusă de liberare.

203\\
Pofta e cea mai mare nenorocire,\\
condiționarea e cea mai mare sursă de disperare.\\
Cei înțelepți, văzând lucrurile ca atare, înțeleg că liberarea e cea mai mare bucurie.

204\\
O minte sănătoasă este cel mai mare câștig.\\
Împăcarea cu sine este cea mai mare avere.\\
Nădejdea este cel mai bun prieten.\\
Libertatea necondiționată este cea mai mare exaltare.

205\\
Gustând din savoarea solitudinii\\
și din nectarul păcii,\\
cei ce beau din fericirea care e esența realității\\
își duc veacul fără a se teme de rău.

206\\
E mereu o plăcere\\
să nu fim nevoiți să întâlnim ignoranți.\\
E mereu o bucurie\\
să vedem ființe nobile\\
și o delectare să trăim alături de ele.

207\\
Compania ignoranților e searbădă\\
și dureroasă de fiecare dată,\\
ca și cum te-ar înconjura inamicii;\\
însă asocierea cu cei înțelepți\\
înseamnă a te simți ca acasă.

208\\
Urmărește căile pe care le iau\\
cei ce sunt statornici,\\
deslușitori, puri și conștienți,\\
asemenea lunii care urmează\\
calea stelelor.
