Afecțiune
=========

209\\
Sunt ființe pe urma\\
a ceea ce ar trebui evitat\\
și care evită\\
ceea ce ar trebui urmărit.\\
Cufundați în simțuri își pierd calea,\\
iar mai apoi îi invidiază\\
pe cei ce cunosc adevărul.

210\\
A pierde compania celor\\
alături de care ne simțim acasă\\
e dureros,\\
iar asocierea cu cei care ne displac\\
e chiar mai neplăcută;\\
așadar, nu vă lăsați\\
nici în voia companiei\\
celor cu care vă simțiți acasă,\\
nici celor care vă displac.

211\\
Fiți prevăzători cu atașamentul\\
ce izvorăște din afecțiune,\\
căci despărțirea de cei dragi e dureroasă;\\
atunci când nu vă aliniați\\
nici de partea, nici împotriva afecțiunii,\\
nu vor exista legături care să constrângă.

212\\
Din îndrăgire izvorăște mâhnirea.\\
Din îndrăgire izvorăște teama de a pierde.\\
Iar dacă insul nu îndrăgește\\
nu există mâhnire –\\
cum ar putea fi prezentă, astfel, teama?

213\\
A se pierde în afecțiune\\
aduce supărare;\\
a se pierde în afecțiune\\
aduce teamă.\\
Eliberarea de afecțiune\\
înseamnă încetarea supărării –\\
cum ar putea fi prezentă, astfel, teama?

214\\
A se pierde în desfătare\\
aduce supărare;\\
a se pierde în desfătare\\
aduce teamă.\\
A se elibera de resimțirea oricărei desfătări\\
înseamnă încetarea supărării –\\
cum ar putea fi prezentă, astfel, teama?

215\\
A se pierde în voluptate\\
aduce supărare;\\
a se pierde în voluptate\\
aduce teamă.\\
A nu se pierde în voluptate\\
înseamnă încetarea supărării –\\
cum ar putea fi prezentă, astfel, teama?

216\\
A se pierde în râvnă\\
aduce supărare;\\
a se pierde în râvnă\\
aduce teamă.\\
Eliberarea de râvnă  \\
înseamnă încetarea supărării –\\
cum ar putea fi prezentă, astfel, teama?

217\\
Cei îndrăgiți în mod firesc\\
sunt cei ce trăiesc săvârșind fapte drepte\\
și au descoperit Calea,\\
iar prin introspecție\\
au devenit consacrați adevărului.

218\\
Cei care tânjesc\\
după ceea ce nu se poate defini,\\
cu inimile pline de inspirație,\\
cu mințile eliberate\\
de râvna senzuală,\\
se numesc\\
„cei destinați eliberării”.

219-220\\
Așa cum familia și prietenii\\
îi întâmpină cu bucurie\\
pe cei dragi ce se întorc acasă de departe,\\
la fel propriile lor fapte bune\\
îi întâmpină pe cei care le-au făcut\\
atunci când trec de la viața aceasta la următoarea.
