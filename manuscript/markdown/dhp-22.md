Iad
===

306\\
Minciuna duce la supărare.\\
Tăinuirea acțiunilor greșite\\
duce la supărare.\\
Aceste două fapte de înșelăciune\\
duc ființele\\
la aceeași stare de suferință.

307\\
Cei ce poartă robele\\
unuia care a renunțat,\\
dar nutresc rău și sunt nestăpâniți\\
trec la o stare de supărare.

308\\
Celui ce a renunțat\\
i-ar fi mai bine înghițind fier topit\\
decât să trăiască din ofrande\\
dobândite necinstit.

309\\
Tristețea adunată,\\
somnul neliniștit,\\
vinovăția și remușcarea\\
sunt povara celui adulter.

\\
310\\
Scurtă este încântarea\\
cuplului adulter temător\\
căci nu pot urma decât consecințe dureroase.


311\\
Așa cum iarba kusa prinsă nepotrivit\\
rănește mâna celui ce o apucă,\\
la fel traiul unuia care a renunțat\\
îi rănește pe cei ce se instruiesc nepotrivit.

312\\
Faptele comise nechibzuit,\\
practicile făcute greșit,\\
viața sfântă trăită cu depravare\\
aduc puține beneficii sau niciunul.

313\\
Dacă aveți ceva de făcut,\\
faceți-o cum se cuvine,\\
cu energie și dedicare;\\
viața unuia ce a renunțat\\
trăită fără băgare de seamă\\
nu face decât să ridice praful.

314\\
Faptele dureroase\\
mai bine rămân nefăcute\\
deoarece conduc mereu la remușcări.\\
Faptele inofensive\\
e mai bine să fie făcute\\
deoarece nu vor fi urmate de regrete.

315\\
Așa cum un oraș de graniță trebuie apărat cu grijă,\\
păziți-vă atât pe dinăuntru, cât și pe dinafară;\\
clădiți-vă o apărare cu înțelepciune și în timp.\\
Dacă nu vă îngrijiți la momentul cuvenit de aceste lucruri,\\
va urma o tristețe mare.

316\\
Percepțiile denaturate\\
care nasc stări de rușine\\
față de ceea ce nu e rușinos\\
sau indiferență\\
față de ceea ce e rușinos\\
pot duce la coborârea ființelor în iad.

317\\
Percepțiile denaturate\\
care nasc stări de teamă\\
față de ceea ce nu e amenințător\\
sau indiferență în fața\\
a ceea ce e amenințător\\
pot duce la coborârea ființelor în iad.

318\\
Percepțiile denaturate\\
care duc la vederea binelui drept rău\\
și a răului drept bine\\
duc la dezintegrarea ființelor.

319\\
Cel ce vede limpede\\
și distinge ceea ce e greșit drept greșit\\
și ceea ce e pur drept pur\\
poate duce ființele dincolo de obidă.
